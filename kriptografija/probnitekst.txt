Kako će izgledati Advent bez ugostitelja? "Ljudi će se opijati po kućama bez razmaka"
AGREBAČKI ugostitelji proteklog su tjedna već krenuli ukrašavati svoje terase za Advent, neki su postavili okićene borove na ulaz u terase, neki su ih ukrasili lampicama, sve to nakon što je prije desetak dana objavljeno da neće biti ugostiteljskih kućica na Adventu, ali da će ugostitelji na svojim terasama moći nuditi adventsku ponudu. No sve je palo u vodu nakon što je donesena konačna odluka da se zbog velikog broja zaraženih koronavirusom zatvore kafići i restorani, što je Index prvi jučer i najavio.

> Ovo su sve nove mjere. Zatvaraju se restorani, kafići, teretane, nema advenata...

Nove stroge mjere stupaju na snagu u petak u ponoć i trajat će sve do 21. prosinca, što znači da će vrijeme Adventa koji je posljednjih desetak godina, pogotovo u Zagrebu, bio posebno slavljen, ove godine proći bez kuhanog vina, kobasica, i svega onog na što su građani godinama naviknuli. Neće biti ni sajamske prodaje, ni događanja.

Marin Medak, predsjednik Nacionalne udruge ugostitelja, za Index je komentirao činjenicu da će prvi put ikad za vrijeme Adventa biti zatvoreni svi ugostiteljski objekti.
"Ljudi će doma gasiti depresiju alkoholom"

"Neće biti ničega. Kad smo shvatili da će doći do kompletnog zatvaranja ugostiteljskih lokala, išli smo s prijedlogom prema Turističkoj zajednici grada Zagreba da pomognu restoranima sa sufinanciranjem dostave odnosno da pomognu s marketingom, oglašavanjem božićnih paketa, npr. da nudimo dostavu kilograma pripremljene janjetine s krumpirima, da se to prodaje po nekoj određenoj cijeni i dostavlja na kućne adrese kako bi ljudi imali osjećaj blagdana. To je prijedlog na kojem radimo. Mi godišnje plaćamo 0.16 posto našeg godišnjeg prometa TZGZ-u i nadamo se da će nam pomoći", rekao je Medak za Index.

U TZGZ-u su im, navodi, rekli da trebaju pričekati službeno donošenje mjera te da će razgovarati.

"U cijeloj situaciji bi restorani još nešto mogli odraditi, ali kafići nikako ne mogu. Ovo će biti tihi Advent koji je daleko više od prostog ispijanja kuhanog vina i konzumacije kobasica. On je psihološka higijena u najdepresivnijem dijelu godine. Ljudi će se sad okupljati po kućama, bez ikakve kontrole, razmaka, tamo će biti prekomjerna konzumacija alkohola, koji im je puno jeftiniji nego u ugostiteljskim objektima, tako da će ljudi sad doma gasiti depresiju alkoholom", rekao je za Index Marin Medak.
Direktor popularnog adventskog festivala: Advent nisu samo vino i kobasice

Vinko Filipić, direktor festivala BAŠ NAŠ Advent u Klovićevim dvorima koji je godinama bio jedno od najpopularnijih mjesta zagrebačkog Adventa, a koji se ove godine neće održati, za Index je komentirao činjenicu da će ovaj Advent proteći bez ugostiteljske ponude.

"Za mene kao organizatora jednog od najuspješnijeg adventskog festivala BAŠ NAŠ, Advent kao turistički proizvod je uvijek bio više od lampica, kobasica i kuhanog vina. Našim posjetiteljima smo kroz niz pomno osmišljenih aktivnosti poput prekrasnih vidikovaca za fotografiranje, glazbenim programom s najpoznatijim glazbenicima urbane scene te gastronomskom ponudom koju su osmišljavali ugostitelji nudili cjelokupni adventski ugođaj koji je postao poznat širom svijeta", kazao je za Index Vinko Filipić.

Navodi kako nije pitanje samo što je Advent bez ugostitelja.
"Ostajemo bez nečega u čemu smo uglavnom svi uživali"

"Pitanje je što je Advent bez adventskog šušura na koji smo navikli, a koji smo svi skupa stvarali. U ekonomskom smislu, jasno je da je to gubitak za mnoge, a u ambijentalnom smislu također ostajemo bez nečega u čemu smo uglavnom svi uživali, no situacija je takva da postoje prioriteti, a u ovom trenutku je to zdravlje nacije", rekao je za Index Filipić.

Razgovarali smo i sa zagrebačkim ugostiteljem, koji ima lokal kod Europskog trga, jedne od najfrekventnijih lokacija zagrebačkog Adventa.
Zagrebački ugostitelj: Nama se nitko od osoblja nije zarazio

"Ne mogu dokučiti kako će Advent izgledati, kakva je razlika ako kod nekoga na štandu možete kupiti čvarke, a ne kuhano vino. Zašto ne bi bila gužva za kuglice, a ne smije za npr. kuhano vino. Ne razumijem ni tu odluku da će lockdown biti sve do Badnjaka. Prvi put u životu ne znam što bi rekao. Uz sve brojke koje se objavljuju nikad nije objavljeno kojih su zanimanja oboljeli", rekao je za Index Dado, vlasnik Cheese bara u Zagrebu.

Ističe kako uopće nemamo statistiku koliko se zarazilo trgovaca, pekara, vozača.

"Ili su to možda ljudi koji su se vozili u tramvaju, nekim mjestima gdje se ljudi grupiraju, tako da su možda ove mjere promašene. Zatvorit će se objekti, a u tramvaju ostaju gužve. Nama se od koronavirusa nikad nije razbolio niti jedan član osoblja, a logično je da bi netko od osoblja onda obolio ako se već u ugostiteljskim lokalima stvara zaraza. Nijedan trgovački lanac nije objavio koliko im je blagajnica oboljelo, znamo da je osoblje npr. u bolnicama, staračkim domovima zaraženo, a istovremeno ne znamo koliko ih je po ugostiteljskim objektima", rekao je za Index Dado, vlasnik Cheese bara u Zagrebu.
Na Adventu u Zagrebu, koji prema najavi Turističke zajednice grada Zagreba počinje ovu subotu, trebali su raditi samo obrtnici, pa su tako na Trgu bana Jelačića već postavljene kućice u kojima su trebali biti smješteni obrtnici koji bi prodavali suvenire, božićne ukrase i prigodan blagdanski asortiman. Međutim, premijer Andrej Plenković je danas na predstavljanju novih mjera koje su na snazi do 21. prosinca istaknuo kako se zabranjuju svi sajmovi, te da se to odnosi i na Advent tako da na njemu neće biti ni prodaje suvenira i ostalog prigodnog blagdanskog programa.

> Nove mjere zabranjuju advente
Nema svečanog paljenja lampica

Kontaktirali smo Turističku zajednicu grada Zagreba iz koje su nam najavili da još nije sigurno hoće li se održati svi programi koje su najavili u svom priopćenju otprije dva dana.

"Zbog svih mjera i preporuka nadležnih tijela, svečano paljenja lampica na Zrinjevcu nije planirano, a isto vrijedi i za sve ostale lokacije koje prigodno uređuje TZGZ. Naime, TZGZ ove godine prigodno uređuje 3 lokacije u Donjem gradu i 4 u Gornjem gradu te one nisu zamišljene na način da bismo imali zadržavanje posjetitelja, već su protočne, namijenjene šetnji, fotografiranju, bez mogućnosti konzumacije hrane i pića. Lokacije će biti osvijetljene kad se smrači, a popis istih možete naći ovdje.

Datumi održavanja pojedinih glazbenih događanja, dostupni su ovdje , a kulturnu ponudu možete potražiti na ovoj stranici. Pojedini programi podložni su promjenama ili otkazivanju sukladno odluci pojedinog organizatora/nositelja projekta te svim epidemiološkim mjerama koje će biti na snazi u trenutku održavanja događaja/izvršavanja projekta. Pozivamo sve da ove godine odgovorno uživaju u Adventu, u skladu sa svim mjerama i preporukama nadležnih tijela", odgovorili su Indexu danas u TZGZ-u.
Podsjetimo, Turistička zajednica grada Zagreba prije dva dana je poslala priopćenje u kojem su naveli kako su pripremili prigodne programe kojima će "nastojati očuvati duh najboljeg božićnog sajma u Europi", naravno, u skladu sa svim propisanim mjerama. Međutim, svi ti koncerti sad se neće odvijati.
Projekt Svjetlost Adventa

"Svake godine trudimo se naš Advent oplemeniti novitetima te smo odlučili da i ova, po svim parametrima izvanredna godina, ipak neće biti iznimka. Tako smo pripremili projekt Svjetlost Adventa, gdje smo s 10 institucija na Gornjem gradu inicirali ukrašavanje njihovih prozora u blagdanskom duhu, a pozivamo stanare i sve ostale da postanu dio ove inicijative. Naime, ovim projektom želimo pokrenuti jednu toplu priču, donijeti pozitivne emocije, kreirati osjećaj zajedništva i, u konačnici, potaknuti naše sugrađane da se uključe i time daju svoj doprinos Adventu.

Drugi novitet jesu Zagrebačke jaslice, točnije online izložba fotografija crkvenih božićnih jaslica nastalih od 2007. do 2020. godine, a tu je i interaktivna izložba proširene stvarnosti Virtualni božićni prozori. Ova izložba će donijeti dašak božićnog ugođaja koristeći animirane motive ovogodišnjeg Adventa u Zagrebu, a bit će postavljena na 20 lokacija u gradu i to u parkovima, na trgovima i velikim otvorenim prostorima", izjavila je dr. sc. Martina Bienenfeld, direktorica TZGZ-a.
Uredili lokacije po gradu

"Osim navedenog TZGZ će s partnerima prigodno urediti tri lokacije u Donjem gradu (Trg kralja Tomislava, park Zrinjevac, Trg Republike Hrvatske), četiri u Gornjem gradu (plato Gradec, park Bele IV. te Strossmayerovo šetalište istok i zapad), a ukrasit ćemo, s Podružnicom Zrinjevac, adventski vijenac oko Manduševca i božićne borove na Trgu sv. Marka te na Trgu bana Jelačića.

Pozivamo sve da ove godine odgovorno uživaju u Adventu, u skladu sa svim mjerama i preporukama nadležnih tijela, a za one koji ne mogu biti s nama osigurali smo i online prijenose na našim društvenim mrežama. Novosti, servisne informacije, kao i detalji pojedinih programa, dostupni su na internetskim stranicama Adventa u Zagrebu: www.adventzagreb.hr, a tu je i adventska ponuda zagrebačkih hotela koji nude posebne blagdanske pogodnosti svim gostima i posjetiteljima", objavili su.

Zbog epidemiološke situacije ove godine neće se održati klasični Advent u Zagrebu. Neće biti Ledenog parka na Tomislavcu, neće biti ni ugostiteljskih kućica, a neće ih biti ni na Zrinjevcu, Štrosu, Europskom trgu i svim dosadašnjim adventskim lokacijama, gdje se ispijalo vino i jele kuhane kobasice i ostala hrana.

Svijet po Plenkoviću: Vi građani ste krivi za stroge mjere, ja sam vas upozoravao
ANDREJ Plenković je 2016. kao novoizabrani predsjednik HDZ-a pobijedio na parlamentarnim izborima sa sloganom “Vjerodostojno”.

Pobjednički slogan ubrzo je postao predmet sprdnje jer se pokazalo da u Plenkovićevoj politici ima svega i svačega, no najmanje vjerodostojnosti.
Što znači vjerodostojnost? Kad znate priznati pogrešku i preuzeti odgovornost kad je najteže

Naime, da bi se nekoga smatralo vjerodostojnim, to ne znači da ta osoba mora biti i nepogrešiva, već da posjeduje bazičnu dosljednost stavova, logična i uvjerljiva objašnjenja zašto ih je promijenila ako se to dogodi, sposobnost preuzimanja odgovornosti te prepoznavanja i priznavanja vlastitih pogreški. 

Zato njemačku kancelarku Angelu Merkel mnogi smatraju primjerom vjerodostojne političarke - ne zato što je uvijek donosila ispravne odluke i vukla dobre poteze, nego zato što je znala priznati vlastite pogreške i preuzeti odgovornost u najtežim situacijama.

Pandemija koronavirusa nedvojbeno je jedna od najtežih situacija s kojom se državne vlasti i ljudi suočavaju u ovom stoljeću u kojem nije manjkalo teških situacija. Stoga je ključno da izabrani lideri koji vode borbu protiv pandemije budu vjerodostojni.
Plenković nikad nije bio u stanju priznati pogrešku

Paradni primjer kako ne treba dao je odlazeći američki predsjednik Donald Trump, koji je svojim kaotičnim i neurotičnim ponašanjem ispao jedan od većih saveznika koronavirusa, umjesto da mu bude jedan od najopasnijih protivnika s obzirom na gotovo beskrajne resurse i goleme mogućnosti američke federalne vlade.

Hrvatska se s pandemijom suočila pod vodstvom premijera Plenkovića, prvog čovjeka izvršne vlasti i nedvojbeno najmoćnijeg političara u Hrvatskoj koji je u svojem prvom mandatu pokazao da je njegov možda najveći problem baš nevjerodostojnost. 

Otkako je premijer, Plenković nije nikada bio u stanju priznati pogrešku te je za sve loše rezultate uvijek nalazio krivce u drugima, na što je Index upozoravao i prije pandemije.

>> Zašto Plenković nije u stanju priznati pogrešku?

Plenkovićeva nesposobnost da prizna pogrešku u situaciji koja se doslovno tiče života i smrti građana RH postala je dodatno opasna.
Vlada i Stožer su ignorirali upozorenja uglednih znanstvenika koji nisu povezani s HDZ-om

To se vidi i po premijerovom izlaganju na današnjem predstavljanju novih, strožih mjera koje po mišljenju niza uglednih stručnjaka nepovezanih s HDZ-ovom vladom dolaze prekasno, s obzirom na to da Hrvatska svaki dan odavno ima više od 2 ili 3, a danas i 4 tisuće zaraženih.

> Stožer: Od 11.487 testiranih 4009 je pozitivnih, 51 osoba umrla

Smrtnost je također u drugom valu frapantno skočila te se ostvarilo predviđanje vrhunskog hrvatskog znanstvenika Ivana Đikića, kojeg Plenković ne podnosi, da ćemo do kraja studenoga imati i do 1500 umrlih od covida-19. Ravnatelj HZJZ-a Krunoslav Capak je Đikića optužio da pretjeruje, no u međuvremenu se pokazalo da će Hrvatska do kraja studenoga imati i više od 1500 umrlih od covida-19.

>> Capak 5. studenoga: Đikićeve procjene o 1500 mrtvih do kraja mjeseca su pretjerane

Sve to je utjecalo na vladu da brže-bolje osmisli i predstavi nove mjere, što je danas osobno učinio premijer Plenković.
No on je prvih pet minuta svojeg izlaganja iskoristio da za rapidno širenje zaraze optuži građane te da sebe opere od bilo kakve odgovornosti.
Plenković: Upozoravao sam, pozivao sam, apelirao sam...

Ovako je to zvučalo.

"Nakon što nam se broj zaraženih prepolovio, opet je buknula epidemija. Upozoravao sam da jesen pogoduje širenju virusa i pozvao sve da budemo odgovorni jer nam dolaze teški dani. Pozivali smo na izbjegavanje privatnih i obiteljskih okupljanja i smanjivanje nepotrebnog druženja. Dana 25. listopada postrožili smo mjere, što je usporilo rast, ali nedovoljno", rekao je Plenković.

>> Ovo su sve nove mjere. Zatvaraju se restorani, kafići, teretane, nema advenata...

"Znali smo da neće doći do smanjenja brojeva ako se svi skupa ne budemo pridržavali mjera", dodao je. "Pozivali smo na maksimalnu odgovornost i solidarnost. Mi posljednjih tjedana nismo uspjeli i sada moramo uvesti dodatna ograničenja kako bismo suzbili širenje epidemije", naglasio je Plenković.

"Bez obzira na mjere, daljnja dinamika zaštite ovisi o svakome od nas", kazao je premijer. Apelirao je na sve da nose maske i da se ne rukuju i izbjegavaju svaki kontakt koji nije nužan, kao i da prozračuju prostore.

Po njegovom viđenju, Plenković je "upozoravao", "pozivao", "apelirao", ali neodgovorni građani jednostavno nisu slušali. Zato su oni krivi za sve, a premijer nije kriv ili odgovoran nizašto.
Posao premijera je da donosi odluke i vodi državu, a ne da apelira

To bi još i imalo smisla da je Andrej Plenković obični građanin koji svoju neposrednu okolinu koja masovno krši mjere pokušava upozoriti da se počnu pokazati odgovorno. Ali Plenković je premijer, najmoćniji čovjek u Hrvatskoj. Nije njegov posao da upozorava i poziva, već da donosi odluke i vodi državu. A gdje je Plenković doveo Hrvatsku u drugom valu pandemije, najbollje pokazuju brojke.

Premijer nije odgovoran ni kada je prethodne mjere proglasio uspješnim nakon samo četiri dana, iako je svatko u ovoj pandemiji naučio da su za znanstveno relevantnu procjenu rezultata epidemioloških mjera potrebna najmanje dva tjedna. Plenković nije odgovoran ni što je njegov i HDZ-ov Nacionalni stožer donio iznimku od odluke da se na javnim mjestima smije okupiti maksimalno 50 ljudi kako bi se omogućilo održavanje Kolone sjećanja u Vukovaru.

Plenković nije odgovoran ni za to što je u Koloni sjećanja bilo dozvoljeno okupljanje najviše 500 ljudi, a na kraju ih je bilo najmanje 5 tisuća, od kojih mnogi nisu nosili maske niti držali razmak. Premijer nije odgovoran ni što se hrvatskim građanima nije jasno reklo da se de facto ide s krajnje liberalnom stragetijom, od koje se onda postupno odustalo nakon što su se kroz višetjedni period rušili rekordi zaraženosti i smrtnosti od covida-19. Premijer nije odgovoran ni za to što se uvođenje strožih mjera dogodilo odmah nakon provedbe unutarstranačkih izbora u HDZ-u. I tako dalje.

>> Zašto nam Plenković i Beroš ovih dana lažu neuvjerljivije nego inače?
Plenković je unaprijed oprao ruke od rezultata novih mjera

Plenković je i unaprijed oprao ruke od učinkovitosti i rezultata novih mjera koji u praksi predstavlja nešto poput parcijalnog lockdowna, kakav je, primjerice, Njemačka uvela još početkom ovog mjeseca.

"Bez obzira na mjere, daljnja dinamika zaštite ovisi o svakome od nas", istaknuo je Plenković, implicirajući da jednaku odgovornost za razvoj pandemije u Hrvatskoj imaju i premijer vlade RH i Jozo i Barica. To dolazi od istog onog premijera koji je svojedobno izjavio "ja mogu što hoću" i koji nakon pobjede na ljetošnjim parlamentarnim izborima stalno ponavlja da je pobijedio, pa ga se zato i nema smisla pretjerano kritizirati.

Plenković želi privilegije svoje moćne političke pozicije, ali od odgovornosti koju ona nosi redovito bježi.

Dosad su mu za loše rezultate i političke neuspjehe bili krivi: SDP, sindikati, Miroslav Škoro, ekstremna desnica, Zoran Milanović, društvene mreže, protivnici u HDZ-u, percepcija javnosti, hibridni rat itd. I naravno mediji, njih nikada ne propušta spomenuti kao glavne krivce za vlastite neuspjehe. Sada kada je izredao sve ostale dežurne krivce, jedino mu je preostalo da okrivi građane RH. 
Građani su krivi za sve, tvrdi premijer

Mi, građani Hrvatske, smo krivi zbog petljanja vlasti u drugom valu pandemije. Zbog nas se pune šatori pred bolnicama, zbog nas bolnicama nedostaju respiratori, zbog nas liječnici pišu dramatična priopćenja i traže strože mjere - to je ono u što nas Plenković pokušava uvjeriti. On je učinio sve ispravno i pravodobno, no Hrvati su zakazali. Malo fali da zavapi da ga ne zaslužujemo, da ga nismo dostojni, no to se može naslutiti između redova Plenkovićevog današnjeg izlaganja.

Plenković je danas izjavio i da se borba protiv koronavirusa "temelji na povjerenju i solidarnosti". 

To je točno i zato Hrvatska trenutno gubi bitku protiv covida-19 jer su premijer Plenković i Nacionalni stožer davno proigrali povjerenje građana, a od solidarnosti su odavno odustali, dozvoljavajući da isti kriteriji ne važe jednako za sve, već da se konstantno pogoduje političkim interesima HDZ-a i Katoličke crkve.

Zašto bi se građani revno pridržavali mjera kada svojim očima vide da Plenković i vlast odobravaju i sponzoriraju potencijalne superširiteljske događaje poput Kolone sjećanja ili Torcidinih suludih skupova u Splitu? A to su samo dva najzloglasnija primjera proteklih tjedana.

>> Stožer se nakon odluke o Vukovaru više nema pravo žaliti što mu ljudi ne vjeruju

>> Zašto crkve ostaju otvorene? Plenković: Niste slušali, nema zborova u crkvama
Ako želi povratiti povjerenje, Plenković mora priznati pogreške

Sve to ipak ne znači da preokret na bolje nije moguć.

Za početak bi bilo potrebno da od premijera čujemo priznanje pogreške kada je riječ o pravodobnim i razmjernim mjerama u drugom valu pandemije i objašnjenje što je iz te pogreške naučio, a kako je ne bi ponovio.

Ali ako smo išta naučili od Plenkovića otkako je premijer, onda je da taj film nećemo gledati. Naime, za takav potez potrebno je imati barem trunku vjerodostojnosti.